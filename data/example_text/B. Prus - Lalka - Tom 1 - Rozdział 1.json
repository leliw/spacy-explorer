{
    "url": "https://literat.ug.edu.pl/lalka/0001.htm",
    "content": "<html>\n\n<head>\n<meta http-equiv=\"Content-Type\" content=\"text/html; charset=iso-8859-2\">\n<meta name=\"GENERATOR\" content=\"Microsoft FrontPage 4.0\">\n<title>Bolesław Prus: Lalka</title>\n</head>\n\n<body>\n\n<hr>\n\n<p align=\"center\"><strong><big>ROZDZIAŁ PIERWSZY</big><small><br>\n</small><big><big>JAK WYGLĄDA FIRMA J. MINCEL I S. WOKULSKI PRZEZ SZKŁO BUTELEK?</big></big></strong></p>\n\n<p><font size=\"4\">W początkach roku 1878, kiedy świat polityczny zajmował się pokojem\nsan-stefańskim, wyborem nowego papieża albo szansami europejskiej wojny, warszawscy\nkupcy tudzież inteligencja pewnej okolicy Krakowskiego Przedmieścia niemniej gorąco\ninteresowała się przyszłością galanteryjnego sklepu pod firmą J. Mincel i S.\nWokulski.</font></p>\n<font size=\"4\">\n\n<p>W renomowanej jadłodajni, gdzie na wieczorną przekąskę zbierali się właściciele\nskładów bielizny i składów win, fabrykanci powozów i kapeluszy, poważni ojcowie\nrodzin utrzymujący się z własnych funduszów i posiadacze kamienic bez zajęcia,\nrównie dużo mówiono o uzbrojeniach Anglii, jak o firmie J. Mincel i S. Wokulski.\nZatopieni w kłębach dymu cygar i pochyleni nad butelkami z ciemnego szkła, obywatele\ntej dzielnicy jedni zakładali się o wygranę lub przegranę Anglii, drudzy o bankructwo\nWokulskiego; jedni nazywali geniuszem Bismarcka, drudzy - awanturnikiem Wokulskiego; jedni\nkrytykowali postępowanie prezydenta MacMahona, inni twierdzili, że Wokulski jest\nzdecydowanym wariatem, jeżeli nie czymś gorszym...</font></p>\n<font size=\"4\">\n\n<p>Pan Deklewski, fabrykant powozów, który majątek i stanowisko zawdzięczał\nwytrwałej pracy w jednym fachu, tudzież radca Węgrowicz, który od dwudziestu lat był\nczłonkiem - opiekunem jednego i tego samego Towarzystwa Dobroczynności, znali S.\nWokulskiego najdawniej i najgłośniej przepowiadali mu ruinę. - Na ruinie bowiem i\nniewypłacalności - mówił pan Deklewski - musi skończyć człowiek, który nie pilnuje\nsię jednego fachu i nie umie uszanować darów łaskawej fortuny. - Zaś radca Węgrowicz\npo każdej również głębokiej sentencji swego przyjaciela dodawał:</font></p>\n<font size=\"4\">\n\n<p>- Wariat! wariat!... Awanturnik!... Józiu, przynieś no jeszcze piwa. A która to\nbutelka?</font></p>\n<font size=\"4\">\n\n<p>- Szósta, panie radco. Służę piorunem!... - odpowiadał Józio.</font></p>\n<font size=\"4\">\n\n<p>- Już szósta?... Jak ten czas leci!... Wariat! Wariat! - mruczał radca Węgrowicz.</font></p>\n<font size=\"4\">\n\n<p>Dla osób posilających się w tej co radca jadłodajni, dla jej właściciela,\nsubiektów i chłopców przyczyny klęsk mających paść na S. Wokulskiego i jego sklep\ngalanteryjny były tak jasne jak gazowe płomyki oświetlające zakład. Przyczyny te\ntkwiły w niespokojnym charakterze, w awanturniczym życiu, zresztą w najświeższym\npostępku człowieka, który mając w ręku pewny kawałek chleba i możność\nuczęszczania do tej oto tak przyzwoitej restauracji, dobrowolnie wyrzekł się\nrestauracji, sklep zostawił na Opatrzności boskiej, a sam z całą gotówką\nodziedziczoną po żonie pojechał na turecką wojnę robić majątek.</font></p>\n<font size=\"4\">\n\n<p>- A może go i zrobi... Dostawy dla wojska to gruby interes - wtrącił pan Szprot,\najent handlowy, który bywał tu rzadkim gościem.</font></p>\n<font size=\"4\">\n\n<p>- Nic nie zrobi - odparł pan Deklewski - a tymczasem porządny sklep diabli wezmą. Na\ndostawach bogacą się tylko Żydzi i Niemcy; nasi do tego nie mają głowy.</font></p>\n<font size=\"4\">\n\n<p>- A może Wokulski ma głowę?</font></p>\n<font size=\"4\">\n\n<p>- Wariat! wariat!... - mruknął radca. - Podaj no, Józiu, piwa. Która to?...</font></p>\n<font size=\"4\">\n\n<p>- Siódma buteleczka, panie radco. Służę piorunem!</font></p>\n<font size=\"4\">\n\n<p>- Już siódma?... Jak ten czas leci, jak ten czas leci...</font></p>\n<font size=\"4\">\n\n<p>Ajent handlowy, który z obowiązków stanowiska potrzebował mieć o kupcach\nwiadomości wszechstronne i wyczerpujące, przeniósł swoją butelkę i szklankę do\nstołu radcy i topiąc słodkie wejrzenie w jego załzawionych oczach, spytał zniżonym\ngłosem:</font></p>\n<font size=\"4\">\n\n<p>- Przepraszam, ale... dlaczego pan radca nazywa Wokulskiego wariatem?... Może mogę\nsłużyć cygarkiem... Ja trochę znam Wokulskiego. Zawsze wydawał mi się człowiekiem\nskrytym i dumnym. W kupcu skrytość jest wielką zaletą, duma wadą. Ale żeby Wokulski\nzdradzał skłonności do wariacji, tegom nie spostrzegł.</font></p>\n<font size=\"4\">\n\n<p>Radca przyjął cygaro bez szczególnych oznak wdzięczności. Jego rumiana twarz,\notoczona pękami siwych włosów nad czołem, na brodzie i na policzkach, była w tej\nchwili podobna do krwawnika oprawionego w srebro.</font></p>\n<font size=\"4\">\n\n<p>- Nazywam go - odparł, powoli ogryzając i zapalając cygaro - nazywam go wariatem,\ngdyż go znam lat... Zaczekaj pan... Piętnaście...siedmnaście... ośmnaście... Było\nto w roku 1860... Jadaliśmy wtedy u Hopfera. Znałeś pan Hopfera?...</font></p>\n<font size=\"4\">\n\n<p>- Phi!...</p>\n\n<p>- Otóż Wokulski był wtedy u Hopfera subiektem i miał już ze dwadzieścia parę\nlat.</font></p>\n<font size=\"4\">\n\n<p>- W handlu win i delikatesów?</p>\n\n<p>- Tak. I jak dziś Józio, tak on wówczas podawał mi piwo, zrazy nelsońskie...</font></p>\n<font size=\"4\">\n\n<p>- I z tej branży przerzucił się do galanterii? - wtrącił ajent.</font></p>\n<font size=\"4\">\n\n<p>- Zaczekaj pan - przerwał radca. - Przerzucił się, ale nie do galanterii, tylko do\nSzkoły Przygotowawczej, a potem do Szkoły Głównej, rozumie pan?... Zachciało mu się\nbyć uczonym!...</p>\n\n<p>Ajent począł chwiać głową w sposób oznaczający zdziwienie.</font></p>\n<font size=\"4\">\n\n<p>- Istna heca - rzekł. - I skąd mu to przyszło?</font></p>\n<font size=\"4\">\n\n<p>- No skąd! Zwyczajnie - stosunki z Akademią Medyczną, ze Szkołą Sztuk Pięknych...\nWtedy wszystkim paliło się we łbach, a on nie chciał być gorszym od innych. W dzień\nsłużył gościom przy bufecie i prowadził rachunki, a w nocy uczył się...</font></p>\n<font size=\"4\">\n\n<p>- Licha musiała to być usługa.</font></p>\n<font size=\"4\">\n\n<p>- Taka jak innych - odparł radca, niechętnie machając ręką.-Tylko że przy\nposłudze był, bestia, niemiły; na najniewinniejsze słówko marszczył się jak\nzbój... Rozumie się, używaliśmy na nim, co wlazło, a on najgorzej gniewał się,\njeżeli nazwał go kto &quot;panem konsyliarzem&quot;. Raz tak zwymyślał gościa, że\nmało obaj nie porwali się za czuby.</font></p>\n<font size=\"4\">\n\n<p>- Naturalnie, handel cierpiał na tym...</font></p>\n<font size=\"4\">\n\n<p>- Wcale nie! Bo kiedy po Warszawie rozeszła się wieść, że subiekt Hopfera chce\nwstąpić do Szkoły Przygotowawczej, tłumy zaczęły tam przychodzić na śniadanie.\nOsobliwie roiła się studenteria.</font></p>\n<font size=\"4\">\n\n<p>- I poszedł też do Szkoły Przygotowawczej?</font></p>\n<font size=\"4\">\n\n<p>- Poszedł i nawet zdał egzamin do Szkoły Głównej. No, ale co pan powiesz -\nciągnął radca uderzając ajenta w kolano - że zamiast wytrwać przy nauce do końca,\nniespełna w rok rzucił szkołę...</font></p>\n<font size=\"4\">\n\n<p>- Cóż robił?</font></p>\n<font size=\"4\">\n\n<p>- Otóż, co... Gotował wraz z innymi piwo, które do dziś dnia pijemy, i sam w\nrezultacie oparł się aż gdzieś koło Irkucka.</font></p>\n<font size=\"4\">\n\n<p>- Heca, panie! - westchnął ajent handlowy.</font></p>\n<font size=\"4\">\n\n<p>- Nie koniec na tym... W roku 1870 wrócił do Warszawy z niewielkim fundusikiem. Przez\npół roku szukał zajęcia, z daleka omijając handle korzenne, których po dziś dzień\nnienawidzi, aż nareszcie przy protekcji swego dzisiejszego dysponenta, Rzeckiego,\nwkręcił się do sklepu Minclowej, która akurat została wdową, i - w rok potem\nożenił się z babą grubo starszą od niego.</font></p>\n<font size=\"4\">\n\n<p>- To nie było głupie - wtrącił ajent.</font></p>\n<font size=\"4\">\n\n<p>- Zapewne. Jednym zamachem zdobył sobie byt i warsztat, na którym mógł spokojnie\npracować do końca życia. Ale też miał on krzyż Pański z babą!</font></p>\n<font size=\"4\">\n\n<p>- One to umieją...</font></p>\n<font size=\"4\">\n\n<p>- Jeszcze jak! - prawił radca. - Patrz pan jednakże, co to znaczy szczęście.\nPółtora roku temu baba objadła się czegoś i umarła, a Wokulski po czteroletniej\nkatordze został wolny jak ptaszek, z zasobnym sklepem i trzydziestu tysiącami rubli w\ngotowiźnie, na którą pracowały dwa pokolenia Minclów.</font></p>\n<font size=\"4\">\n\n<p>- Ma szczęście.</font></p>\n<font size=\"4\">\n\n<p>- Miał - poprawił radca - ale go nie uszanował. Inny na jego miejscu ożeniłby się\nz jaką uczciwą panienką i żyłby w dostatkach; bo co to, panie, dziś znaczy sklep z\nreputacją i w doskonałym punkcie!... Ten jednak, wariat, rzucił wszystko i pojechał\nrobić interesa na wojnie. Milionów mu się zachciało czy kiego diabła!</font></p>\n<font size=\"4\">\n\n<p>- Może je będzie miał - odezwał się ajent.</font></p>\n<font size=\"4\">\n\n<p>- Ehe! - żachnął się radca. - Daj no, Józiu, piwa. Myślisz pan, że w Turcji\nznajdzie jeszcze bogatszą babę aniżeli nieboszczka Minclowa?.. Józiu!...</font></p>\n<font size=\"4\">\n\n<p>- Służę piorunem!... Jedzie ósma...</font></p>\n<font size=\"4\">\n\n<p>- Ósma? - powtórzył radca - to być nie może. Zaraz... Przedtem była szósta,\npotem siódma... - mruczał zasłaniając twarz dłonią.- Może być, że ósma. Jak ten\nczas leci!...</font></p>\n<font size=\"4\">\n\n<p>Mimo posępne wróżby ludzi trzeźwo patrzących na rzeczy sklep galanteryjny pod\nfirmą J. Mincel i S. Wokulski nie tylko nie upadał, ale nawet robił dobre interesa.\nPubliczność, zaciekawiona pogłoskami o bankructwie, coraz liczniej odwiedzała magazyn,\nod chwili zaś kiedy Wokulski opuścił Warszawę, zaczęli zgłaszać się po towary\nkupcy rosyjscy. Zamówienia mnożyły się, kredyt za granicą istniał, weksle były\npłacone regularnie, a sklep roił się gośćmi, którym ledwo mogli wydołać trzej\nsubiekci: jeden mizerny blondyn, wyglądający, jakby co godzinę umierał na suchoty,\ndrugi szatyn z brodą filozofa a ruchami księcia i trzeci elegant, który nosił\nzabójcze dla płci pięknej wąsiki, pachnąc przy tym jak laboratorium chemiczne.</font></p>\n<font size=\"4\">\n\n<p>Ani jednak ciekawość ogółu, ani fizyczne i duchowe zalety trzech subiektów, ani\n.nawet ustalona reputacja sklepu może nie uchroniłaby go od upadku, gdyby nie\nzawiadował nim czterdziestoletni pracownik firmy, przyjaciel i zastępca Wokulskiego, pan\nIgnacy Rzecki.</font></p>\n\n<hr>\n<div align=\"center\"><center>\n\n<table border=\"0\" cellpadding=\"0\" width=\"100%\">\n  <tr>\n    <td width=\"33%\"></td>\n    <td width=\"33%\"><p align=\"center\"><big><a href=\"index.htm\"><strong>SPIS TREŚCI</strong></a></big></td>\n    <td width=\"34%\"><p align=\"center\"><big><a href=\"0002.htm\"><strong>NASTĘPNY ROZDZIAŁ</strong></a></big></td>\n  </tr>\n</table>\n</center></div>\n</body>\n</html>\n",
    "text": "Bolesław Prus: Lalka\n\n\n\nROZDZIAŁ PIERWSZY\nJAK WYGLĄDA FIRMA J. MINCEL I S. WOKULSKI PRZEZ SZKŁO BUTELEK?\nW początkach roku 1878, kiedy świat polityczny zajmował się pokojem\nsan-stefańskim, wyborem nowego papieża albo szansami europejskiej wojny, warszawscy\nkupcy tudzież inteligencja pewnej okolicy Krakowskiego Przedmieścia niemniej gorąco\ninteresowała się przyszłością galanteryjnego sklepu pod firmą J. Mincel i S.\nWokulski.\n\nW renomowanej jadłodajni, gdzie na wieczorną przekąskę zbierali się właściciele\nskładów bielizny i składów win, fabrykanci powozów i kapeluszy, poważni ojcowie\nrodzin utrzymujący się z własnych funduszów i posiadacze kamienic bez zajęcia,\nrównie dużo mówiono o uzbrojeniach Anglii, jak o firmie J. Mincel i S. Wokulski.\nZatopieni w kłębach dymu cygar i pochyleni nad butelkami z ciemnego szkła, obywatele\ntej dzielnicy jedni zakładali się o wygranę lub przegranę Anglii, drudzy o bankructwo\nWokulskiego; jedni nazywali geniuszem Bismarcka, drudzy - awanturnikiem Wokulskiego; jedni\nkrytykowali postępowanie prezydenta MacMahona, inni twierdzili, że Wokulski jest\nzdecydowanym wariatem, jeżeli nie czymś gorszym...\n\nPan Deklewski, fabrykant powozów, który majątek i stanowisko zawdzięczał\nwytrwałej pracy w jednym fachu, tudzież radca Węgrowicz, który od dwudziestu lat był\nczłonkiem - opiekunem jednego i tego samego Towarzystwa Dobroczynności, znali S.\nWokulskiego najdawniej i najgłośniej przepowiadali mu ruinę. - Na ruinie bowiem i\nniewypłacalności - mówił pan Deklewski - musi skończyć człowiek, który nie pilnuje\nsię jednego fachu i nie umie uszanować darów łaskawej fortuny. - Zaś radca Węgrowicz\npo każdej również głębokiej sentencji swego przyjaciela dodawał:\n\n- Wariat! wariat!... Awanturnik!... Józiu, przynieś no jeszcze piwa. A która to\nbutelka?\n\n- Szósta, panie radco. Służę piorunem!... - odpowiadał Józio.\n\n- Już szósta?... Jak ten czas leci!... Wariat! Wariat! - mruczał radca Węgrowicz.\n\nDla osób posilających się w tej co radca jadłodajni, dla jej właściciela,\nsubiektów i chłopców przyczyny klęsk mających paść na S. Wokulskiego i jego sklep\ngalanteryjny były tak jasne jak gazowe płomyki oświetlające zakład. Przyczyny te\ntkwiły w niespokojnym charakterze, w awanturniczym życiu, zresztą w najświeższym\npostępku człowieka, który mając w ręku pewny kawałek chleba i możność\nuczęszczania do tej oto tak przyzwoitej restauracji, dobrowolnie wyrzekł się\nrestauracji, sklep zostawił na Opatrzności boskiej, a sam z całą gotówką\nodziedziczoną po żonie pojechał na turecką wojnę robić majątek.\n\n- A może go i zrobi... Dostawy dla wojska to gruby interes - wtrącił pan Szprot,\najent handlowy, który bywał tu rzadkim gościem.\n\n- Nic nie zrobi - odparł pan Deklewski - a tymczasem porządny sklep diabli wezmą. Na\ndostawach bogacą się tylko Żydzi i Niemcy; nasi do tego nie mają głowy.\n\n- A może Wokulski ma głowę?\n\n- Wariat! wariat!... - mruknął radca. - Podaj no, Józiu, piwa. Która to?...\n\n- Siódma buteleczka, panie radco. Służę piorunem!\n\n- Już siódma?... Jak ten czas leci, jak ten czas leci...\n\nAjent handlowy, który z obowiązków stanowiska potrzebował mieć o kupcach\nwiadomości wszechstronne i wyczerpujące, przeniósł swoją butelkę i szklankę do\nstołu radcy i topiąc słodkie wejrzenie w jego załzawionych oczach, spytał zniżonym\ngłosem:\n\n- Przepraszam, ale... dlaczego pan radca nazywa Wokulskiego wariatem?... Może mogę\nsłużyć cygarkiem... Ja trochę znam Wokulskiego. Zawsze wydawał mi się człowiekiem\nskrytym i dumnym. W kupcu skrytość jest wielką zaletą, duma wadą. Ale żeby Wokulski\nzdradzał skłonności do wariacji, tegom nie spostrzegł.\n\nRadca przyjął cygaro bez szczególnych oznak wdzięczności. Jego rumiana twarz,\notoczona pękami siwych włosów nad czołem, na brodzie i na policzkach, była w tej\nchwili podobna do krwawnika oprawionego w srebro.\n\n- Nazywam go - odparł, powoli ogryzając i zapalając cygaro - nazywam go wariatem,\ngdyż go znam lat... Zaczekaj pan... Piętnaście...siedmnaście... ośmnaście... Było\nto w roku 1860... Jadaliśmy wtedy u Hopfera. Znałeś pan Hopfera?...\n\n- Phi!...\n- Otóż Wokulski był wtedy u Hopfera subiektem i miał już ze dwadzieścia parę\nlat.\n\n- W handlu win i delikatesów?\n- Tak. I jak dziś Józio, tak on wówczas podawał mi piwo, zrazy nelsońskie...\n\n- I z tej branży przerzucił się do galanterii? - wtrącił ajent.\n\n- Zaczekaj pan - przerwał radca. - Przerzucił się, ale nie do galanterii, tylko do\nSzkoły Przygotowawczej, a potem do Szkoły Głównej, rozumie pan?... Zachciało mu się\nbyć uczonym!...\nAjent począł chwiać głową w sposób oznaczający zdziwienie.\n\n- Istna heca - rzekł. - I skąd mu to przyszło?\n\n- No skąd! Zwyczajnie - stosunki z Akademią Medyczną, ze Szkołą Sztuk Pięknych...\nWtedy wszystkim paliło się we łbach, a on nie chciał być gorszym od innych. W dzień\nsłużył gościom przy bufecie i prowadził rachunki, a w nocy uczył się...\n\n- Licha musiała to być usługa.\n\n- Taka jak innych - odparł radca, niechętnie machając ręką.-Tylko że przy\nposłudze był, bestia, niemiły; na najniewinniejsze słówko marszczył się jak\nzbój... Rozumie się, używaliśmy na nim, co wlazło, a on najgorzej gniewał się,\njeżeli nazwał go kto \"panem konsyliarzem\". Raz tak zwymyślał gościa, że\nmało obaj nie porwali się za czuby.\n\n- Naturalnie, handel cierpiał na tym...\n\n- Wcale nie! Bo kiedy po Warszawie rozeszła się wieść, że subiekt Hopfera chce\nwstąpić do Szkoły Przygotowawczej, tłumy zaczęły tam przychodzić na śniadanie.\nOsobliwie roiła się studenteria.\n\n- I poszedł też do Szkoły Przygotowawczej?\n\n- Poszedł i nawet zdał egzamin do Szkoły Głównej. No, ale co pan powiesz -\nciągnął radca uderzając ajenta w kolano - że zamiast wytrwać przy nauce do końca,\nniespełna w rok rzucił szkołę...\n\n- Cóż robił?\n\n- Otóż, co... Gotował wraz z innymi piwo, które do dziś dnia pijemy, i sam w\nrezultacie oparł się aż gdzieś koło Irkucka.\n\n- Heca, panie! - westchnął ajent handlowy.\n\n- Nie koniec na tym... W roku 1870 wrócił do Warszawy z niewielkim fundusikiem. Przez\npół roku szukał zajęcia, z daleka omijając handle korzenne, których po dziś dzień\nnienawidzi, aż nareszcie przy protekcji swego dzisiejszego dysponenta, Rzeckiego,\nwkręcił się do sklepu Minclowej, która akurat została wdową, i - w rok potem\nożenił się z babą grubo starszą od niego.\n\n- To nie było głupie - wtrącił ajent.\n\n- Zapewne. Jednym zamachem zdobył sobie byt i warsztat, na którym mógł spokojnie\npracować do końca życia. Ale też miał on krzyż Pański z babą!\n\n- One to umieją...\n\n- Jeszcze jak! - prawił radca. - Patrz pan jednakże, co to znaczy szczęście.\nPółtora roku temu baba objadła się czegoś i umarła, a Wokulski po czteroletniej\nkatordze został wolny jak ptaszek, z zasobnym sklepem i trzydziestu tysiącami rubli w\ngotowiźnie, na którą pracowały dwa pokolenia Minclów.\n\n- Ma szczęście.\n\n- Miał - poprawił radca - ale go nie uszanował. Inny na jego miejscu ożeniłby się\nz jaką uczciwą panienką i żyłby w dostatkach; bo co to, panie, dziś znaczy sklep z\nreputacją i w doskonałym punkcie!... Ten jednak, wariat, rzucił wszystko i pojechał\nrobić interesa na wojnie. Milionów mu się zachciało czy kiego diabła!\n\n- Może je będzie miał - odezwał się ajent.\n\n- Ehe! - żachnął się radca. - Daj no, Józiu, piwa. Myślisz pan, że w Turcji\nznajdzie jeszcze bogatszą babę aniżeli nieboszczka Minclowa?.. Józiu!...\n\n- Służę piorunem!... Jedzie ósma...\n\n- Ósma? - powtórzył radca - to być nie może. Zaraz... Przedtem była szósta,\npotem siódma... - mruczał zasłaniając twarz dłonią.- Może być, że ósma. Jak ten\nczas leci!...\n\nMimo posępne wróżby ludzi trzeźwo patrzących na rzeczy sklep galanteryjny pod\nfirmą J. Mincel i S. Wokulski nie tylko nie upadał, ale nawet robił dobre interesa.\nPubliczność, zaciekawiona pogłoskami o bankructwie, coraz liczniej odwiedzała magazyn,\nod chwili zaś kiedy Wokulski opuścił Warszawę, zaczęli zgłaszać się po towary\nkupcy rosyjscy. Zamówienia mnożyły się, kredyt za granicą istniał, weksle były\npłacone regularnie, a sklep roił się gośćmi, którym ledwo mogli wydołać trzej\nsubiekci: jeden mizerny blondyn, wyglądający, jakby co godzinę umierał na suchoty,\ndrugi szatyn z brodą filozofa a ruchami księcia i trzeci elegant, który nosił\nzabójcze dla płci pięknej wąsiki, pachnąc przy tym jak laboratorium chemiczne.\n\nAni jednak ciekawość ogółu, ani fizyczne i duchowe zalety trzech subiektów, ani\n.nawet ustalona reputacja sklepu może nie uchroniłaby go od upadku, gdyby nie\nzawiadował nim czterdziestoletni pracownik firmy, przyjaciel i zastępca Wokulskiego, pan\nIgnacy Rzecki.\n\n\n\n\n\nSPIS TREŚCI\nNASTĘPNY ROZDZIAŁ"
}